### Popis základních částí propouštěcí zprávy

#### Dříve vyslovená přání

Slouží pro zápis informací o dříve vyslovených přáních pacienta, učiněných v průběhu hospitalizace dle §36 Zákona o zdravotních službách.

#### Urgentní informace

Obsahuje zvláště důležité poznatky (jak z předchorobí, tak získané během
hospitalizace), které ovlivňují nebo s vysokou pravděpodobností mohou ovlivnit jak zdravotní stav pacienta, tak způsob a rozsah zdravotní péče, poskytované po propuštění.

Urgentní informace zahrnují část Alergie a intolerance a část Varování.

##### Alergie a intolerance

Uvádí alergie, které se u pacienta projevily a byly jako alergie hodnoceny, tak i jiné projevy nesnášenlivosti, označované jako intolerance. Uvádějí se zejména alergické reakce na léčivé přípravky a jiné látky, používané při poskytování zdravotní péče – vyvolávající látka (původce), typ (charakter)
reakce a její závažnost.

##### Varování

V části Varování jsou uvedeny zdravotní stavy nebo situace, které by mohly vést k naléhavé situaci. Může se jednat o kontraindikaci pro předpis určitého léčivého prostředku nebo léčebného postupu. Popisovaná situace může představovat riziko nejen pro samotného pacienta, ale i pro jeho okolí, třeba v případech infekčních nemocí. Neznalost „Varování“ může vést k chybám ve správné medicínské praxi.

#### Údaje o hospitalizaci

Na hospitalizaci je zde nahlíženo jako na “epizodu hospitalizace”, tedy jednu z forem kontaktu pacienta se zdravotními službami.

Obsahuje klíčové informace o typu kontaktu, podrobnosti o příjmu pacienta včetně data, urgentnosti, přijímajícího lékaře, pracoviště, místa odkud pacient přichází a údajů o doporučení k přijetí. Dále zachycuje údaje o propuštění – datum, cílové místo, propouštějící oddělení a typ ukončení hospitalizace. V neposlední řadě dokumentuje jednotlivé pobyty na odděleních včetně jejich časového rámce a identifikace pracovišť.

##### Důvod přijetí

Základní informace o důvodu a okolnostech přijetí pacienta k hospitalizaci.
Obsahuje dvě části:

<ul>
  <li>Důvod přijetí</li>
  <li>Právní rámec přijetí</li>  
</ul>

Smyslem této části je poskytnout čtenáři PZ správný kontext a tím mu umožnit správné porozumění dalším částem PZ. Specifický význam má tato část pro klinického kodéra, protože ovlivňuje výběr hlavní diagnózy případu.

Důvod přijetí je uváděn velmi stručně, heslovitě a pokud možno konkrétně (tedy nikoliv např. Důvod přijetí: celkové zhoršení stavu). Pokud je příčina potíží známa nebo rozpoznána při přijetí, je uváděna diagnóza, nikoliv příznaky (např. Důvod přijetí: cévní mozková příhoda, peritonsilární absces, fraktura humeru, perianální píštěl u Crohnovy nemoci apod.). Pokud nelze uvést diagnózu, jsou uvedeny dva, nevýše tři příznaky; vedoucí příznak na prvním místě.

#### Stav při přijetí (vstupní vyšetření)

Tato sekce má za cíl stručně a výstižně popsat klinický stav pacienta v čase jeho přijetí k hospitalizaci s důrazem na patologické projevy. Má zásadní význam zejména tehdy, pokud je důvodem přijetí akutní stav nebo zhoršení stávajícího základního onemocnění. Na popis stavu při přijetí navazuje stejně
strukturovaný popis stavu při propuštění, ze kterého by mělo jasně vyplynout, do jaké míry hospitalizace vedla ke změně patologických nálezů při přijetí. V případě hospitalizace za účelem vyšetření chronického dlouhotrvajícího onemocnění může být popis stavu při přijetí a při propuštění shodný.

<ul>
  <li>Datum a čas vyšetření pacienta lékařem při přijetí</li>
  <li>Identifikace lékaře, který provedl vstupní vyšetření</li>
  <li>Objektivní nález</li>
  <ul>
    <li>Antropometrické údaje</li>
    <li>Základní životní funkce</li>
    <li>Somatický nález</li>
  </ul>
  <li>Funkční stav (zhodnocení funkčního stavu pacienta při přijetí dle zvolené škály)</li>
</ul>

##### Objektivní nález

Všechny uvedené části objektivního nálezu umožňují zápis výsledku vyšetření volným textem, v případě antropometrických údajů a základních životních funkcí také formalizovaně – tento způsob zápisu je preferován, protože odpovídá běžnému způsobu záznamu informací i ve stávajících informačních
systémech.

##### Funkční stav

Funkční stav lze hodnotit několika různými způsoby, obvykle se zaměřením na schopnosti osoby vykonávat základní aktivity každodenního života (ADL) zarnující například základní sebeobsluhu, jako je koupání, stravování, toaleta i instrumentální aktivity každodenního života (IADL), které zahrnují
činnosti jako je vaření, nakupování a řízení vlastních záležitostí.

Hodnocení funkčního stavu pacienta při příjmu bude prováděno zejména s ohledem na potřebu zvýšené péče či asistence v průběhu hospitalizace nebo plánování a způsob poskytování zdravotní péče. Funkční stav může být hodnocen slovně a/nebo formalizovaně po jednotlivých kategoriích modelu WHO
ICF (MKF). Druhý uvedený způsob je preferovaný.

#### Anamnéza

Sekci tvoří údaje ze zdravotní historie pacienta. Jádrem sekce je osobní zdravotní historie, pod kterou řadíme kromě tradiční osobní anamnézy a gynekologické/sexuální anamnézy i informace o drogách (abúzu), medikaci, vakcinaci, přehled implantátů a nezbytných zdravotních pomůcek.
Sekce je doplněna rodinnou, sociální a cestovatelskou anamnézou.

<table border="1" cellpadding="6" cellspacing="0">
  <thead>
    <tr>
      <th>Část</th>
      <th>Popis</th>
    </tr>
  </thead>
  <tbody>
    <tr>
      <td>Historie zdravotních problémů</td>
      <td>Historie zdravotních problémů jiných, než je nynější onemocnění (které je součástí klinického shrnutí).</td>
    </tr>
    <tr>
      <td>Významné výkony</td>
      <td>Významné výkony, jejichž výsledek ovlivňuje možnosti a způsoby poskytování zdravotní péče nebo může ovlivnit diagnostické metody (jejich proveditelnost a hodnocení).</td>
    </tr>
    <tr>
      <td>Implantáty a zdravotní pomůcky</td>
      <td>Historie implantátů a zdravotních pomůcek. Pokud je sekce prázdná, musí být explicitně uveden důvod (tedy že pacient nemá žádný implantát).</td>
    </tr>
    <tr>
      <td>Očkování</td>
      <td>Údaje o vakcinaci.</td>
    </tr>
    <tr>
      <td>Abusus</td>
      <td>Informace o pravidelném kouření (užívání tabáku), alkoholu a používání náhradních způsobů vč. údaje o množství a době expozice. Informace o užívání jiných návykových látek.</td>
    </tr>
    <tr>
      <td>Rodinná anamnéza</td>
      <td>Informace o závažných onemocněních u blízkých pokrevně příbuzných se známým nebo předpokládaným genetickým potenciálem.</td>
    </tr>
    <tr>
      <td>Sociální anamnéza</td>
      <td>Dosažené vzdělání, charakter zaměstnání či pracovní činnosti. Úroveň bydlení, zvláště pokud koliduje s aktuálním zdravotním stavem. Rodinná a sociální situace, pokud je významná pro navržený způsob léčby. Lidé bez domova. Závažné onemocnění v rodině, zejména je-li pacient pečující osobou.</td>
    </tr>
    <tr>
      <td>Epidemiologická anamnéza</td>
      <td>Rizikové prostředí při práci nebo v domácnosti, vč. přítomnosti zvířat u podezření na alergickou etiologii. Možné kontakty během cestování, návštěva endemických krajin apod. Infekční kontakty, které mohou být rizikové buď pro pacienta nebo jeho okolí. Většina infekčních kontaktů generuje varování v sekci urgentní informace.</td>
    </tr>
  </tbody>
</table>

#### Průběh hospitalizace

V této sekci se uvádí přehled poskytnuté diagnostické a léčebné zdravotní péče v průběhu hospitalizace.

Strukturované uspořádání umožňuje snadný přehled nálezů (výsledků vyšetření) a výkonů, zvláště tam, kde byl během pobytu na lůžku řešen jediný nebo klinicky převažující zdravotní problém.

Na rozdíl od tradičního uspořádání je první částí diagnostický souhrn, následuje vybraná medikamentózní léčba, významné výkony a implantáty. Výsledky vyšetření nejsou povinnou součástí, ty nejvýznamnější pro kontinuitu poskytované péče nebo pro stanovení diagnózy samozřejmě uvedeny
bývají.

Závěrečnou a současně nosnou částí této sekce je klinické shrnutí, „příběh“, zahrnující tradiční části „nynější onemocnění“, „průběh hospitalizace“ a epikrízu. Z klinického shrnutí musí být patrné, proč a jak se pacient dostal na lůžko, jak se vyvíjel jeho stav v reakci na léčebná opatření. Použité terapeutické postupy jsou uvedeny do diagnostického kontextu, tedy výsledků klinicky významných vyšetření. Závěrem klinického souhrnu může být prognostická rozvaha a nástin dalšího postupu.

##### Diagnostický souhrn

Diagnostický souhrn obsahuje všechny problémy/diagnózy, které měly vliv na péči během daného
hospitalizačního případu. Diagnostický souhrn rozlišuje, v souladu s mezinárodním doporučením,
problémy/diagnózy aktivní, problémy vzniklé v průběhu hospitalizace a neaktivní problémy/diagnózy.
Diagnostický souhrn obsahuje všechny stavy tak, jak byly rozpoznány na konci hospitalizace, po všech
vyšetřeních.

<ol>
  <li>Aktivní problémy/diagnózy – ty, které byly přítomny při příjmu a měly vliv na péči během hospitalizačního případu. Doporučujeme uvádět problémy/diagnózy v pořadí dle aktuální důležitosti, přičemž na prvním místě je uvedena diagnóza, která je hlavním důvodem hospitalizace</li>
  <li>Komplikace – stavy, které vznikly během hospitalizace.</li>
  <li>Neaktivní problémy/diagnózy – ty, které byly přítomny při příjmu a neměly vliv na péči během hospitalizačního případu – je třeba je zohlednitpozději při poskytování péče.</li>
</ol>

##### Významné výkony

V této části jsou uvedeny operace a ostatní „instrumentální“ intervence (endoskopické, intravaskulární). Typicky jde o veškeré invazivní výkony prováděné na operačním sále.

Do této sekce nepatří čistě diagnostické výkony.

##### Implantáty

Seznam implantátů zavedených během hospitalizace, pokud mají význam pro poskytování zdravotní péče vč. diagnostiky. Každému implantátu musí odpovídat záznam výkonu v sekci „Významné výkony“.

##### Další významná léčba

Poskytnutá léčba, kterou nelze jednoznačně označit za významný výkon (ve smyslu předchozí definice), ale je významná – typicky chemoterapie, radioterapie, očišťovací metody (dialýza, hemoperfuze), metody podpory oběhu (kontrapulzace apod.), podání krevních derivátů případně další. Vybraná
medikamentózní léčba v průběhu hospitalizace. Uvedou se ty léčivé přípravky, jejichž podávání bylo během hospitalizace ukončeno nebo pokračuje po propuštění pouze krátkodobě, přitom znalost jejich podání je významná pro další zdravotní péči (antibiotika kromě zcela rutinních přípravků, kortikosteroidy ve vysokých dávkách apod.)

Léčivé přípravky, jejichž podávání bylo zahájeno během hospitalizace, ale je doporučeno i po propuštění, budou uvedeny v souhrnné tabulce v bloku Doporučení.

##### Výsledky vyšetření

Přehled vybraných výsledků, členěných dle charakteru diagnostické metody (vyšetření biologických vzorků podle charakteru vyšetřovaného materiálu a typu vyšetření, elektrofyziologická vyšetření, zobrazovací metody).
V PZ se uvedou závěry konziliárních vyšetření, která byla provedena pro stavy, vybočující ze záběru medicínského oboru, na jehož lůžku je pacient hospitalizován (psychiatrické konzilium indikované internistou nebo chirurgem, endokrinologické vyšetření indikované psychiatrem apod.). Výsledek
takových konzilií se často promítá do diagnostického souhrnu, doporučení nebo i do klinického souhrnu.

##### Očekávané výsledky vyšetření

Uvedou se objednaná vyšetření, jejichž výsledky nejsou známy v době vydání PZ a způsob, sdělení výsledků, popř. z nich vycházejících opatření.

##### Klinické shrnutí

Podrobný popis důvodu a průběhu hospitalizace (za celou hospitalizaci) strukturovaný dle jednotlivých problémů.

U každého problému je uveden popis klinického případu, uvedený anamnézou onemocnění, které bylo důvodem hospitalizace („nynější onemocnění“) vč. jeho diagnostiky a léčby před přijetím. Hodnocení efektu poskytnuté péče, prognostická rozvaha a návrh dalšího postupu.

Klinické shrnutí může být zakončeno klinickou úvahou (dif. diagnostika, vysvětlení souvislostí apod.) u klinicky složitých stavů.

#### Stav při propuštění

Popis stavu při propuštění dokládá změny proti stavu při přijetí – zejména ústup patologických změn, ale i nové odchylky, např. pokud došlo v průběhu hospitalizace ke komplikacím (mozkové příhodě, úrazu, alergické kožní reakci).

<ul>
  <li>Objektivní nález</li>
  <ul>
    <li>Antropometrické údaje</li>
    <li>Základní životní funkce</li>
    <li>Somatický nález - změny proti stavu při přijetí</li>
  </ul>
  <li>Funkční stav - změny proti stavu při přijetí</li>
</ul>

#### Plán péče a další doporučení po propuštění

Sekce je klíčová pro kontinuitu zdravotní péče. Doporučení je v mnoha ohledech výsledkem diagnostického a léčebného procesu během hospitalizace a modifikuje dosavadní léčebné postupy, ale většinou je ve značné míře rozšiřuje nebo mění.

Obsahem sekce je přehledný, přitom dostatečně podrobný a zejména srozumitelný návod jak pro pacienta samotného, tak pro jeho okolí a samozřejmě pro poskytování všeobecné i specializované zdravotní péče.

Záleží samozřejmě na povaze onemocnění, v některých případech nemusejí být žádná specifická opatření na místě, nemusí být ani potřeba farmakoterapie.

##### Sociální a sociálně-zdravotní opatření po propuštění

Dojednaná nebo navržená domácí péče vč. aplikace léků, denní péče apod.

##### Režimová + stravovací doporučení

Doporučený fyzický a/nebo psychický režim; doporučená strava nebo postupný stravovací režim. Stravovací doporučení musí navazovat na stravu v době propuštění, samozřejmostí by měla být instruktáž nutričním terapeutem, obdobně pohybová nebo rehabilitační doporučení.

##### Souhrn medikace

Souhrnná informace o medikaci, doporučené na období po propuštění, s vyznačením, zda se jedná o medikaci změněnou či nově zahájenou. Přehled je proti dosavadním zvyklostem doplněn o medikaci ukončenou. V případě jakékoliv změny medikace by měl být uveden také důvod změny.

Veškeré léčivé přípravky musí být vypsány přehledně s uvedením názvu léčivého přípravku, lékové formy, síly, dávkování/dávkovacích režimů. Pacient musí být vybaven nezbytnými doporučenými léky nejméně na tři dny po propuštění.

##### Další postup vč. Naplánovaných vyšetření, data dalšího pobytu atd.

Další péče se liší podle oborů (převazy, kontroly oper. rány, úpravy dávkování podle provedených vyšetření).

<hr>
<hr>

### Hospital Discharge Report structure

#### Advance directives

Used to record information about advance directives made by the patient during hospitalization in accordance with Section 36 of the Czech Act No. 372/2011 Coll., on Health Services.

#### Alerts

#### Encounter

#### Admission evaluation

#### Patient history

#### Course of hospitalisation (Hospital stay)

#### Discharge details

#### Care plan and other recommendations after discharge.
